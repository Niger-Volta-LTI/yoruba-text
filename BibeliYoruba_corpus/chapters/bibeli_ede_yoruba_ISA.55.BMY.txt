Ìpè Sí Awọn Tí Òrùngbẹ Ń Gbẹ.    “Ẹ wá, gbogbo ẹ̀yin tí òrùngbẹ ń gbẹ, ẹ wá sí ibi omi; àti ẹ̀yin tí kò ní owó; ẹ wá, ẹ rà kí ẹ sì jẹ! Ẹ wá ra wáìnì àti mílíìkì láìsí owó àti láìdíyelé.   Èéṣe tí ẹ fi ń ná owó fún èyí tí kì í ṣe àkàrà àti làálàá yín lórí ohun tí kì í tẹ́nilọ́rùn? Tẹ́tísílẹ̀, tẹ́tí sí mi, kí ẹ sì jẹ èyí tí ó dára, bẹ́ẹ̀ ni ọkàn yín yóò láyọ̀ nínú ọrọ̀ tí ó bójúmu.     Tẹ́tí sílẹ̀ kí o sì wá sọ́dọ̀ mi gbọ́ tèmi, kí ọkàn rẹ lè wà láàyè. Èmi yóò dá májẹ̀mú ayérayé pẹ̀lúù rẹ, ìfẹ́ Òtítọ́ tí mo ṣèlérí fún Dáfídì.   Kíyèsí i, mo ti fi òun ṣe ẹlẹ́rìí fún àwọn ènìyàn, olórí àti apàṣẹ fún àwọn ènìyàn.   Lótìítọ́ ìwọ yóò ké sí àwọn orílẹ̀ èdè tí ìwọ kò mọ̀ àti orílẹ̀ èdè tí ìwọ kò mọ̀ ni yóò sáré tọ̀ ọ́ wá, Nítorí  Olúwa  Ọlọ́run rẹ Ẹni Mímọ́ Ísírẹ́lì nítorí pé ó ti fi ohun dídára dá ọ lọ́lá.”   Ẹ wá  Olúwa  nígbà tí ẹ lè rí i; ẹ pè é nígbà tí ó wà nítòsí.   Jẹ́ kí ìkà kí ó kọ ọ̀nà rẹ̀ sílẹ̀ àti ènìyàn búburú èrò rẹ̀. Jẹ́ kí ó yípadà sí  Olúwa , Òun yóò sì ṣàánú fún un, àti sí Ọlọ́run wa, nítorí Òun yóò sì dáríjìn ín jọjọ.   “Nítorí èrò mi kì í ṣe èrò yín, tàbí ọ̀nà yín a há máa ṣe ọ̀nà mi,?” ni  Olúwa  wí.   “Gẹ́gẹ́ bí ọ̀run ti ga ju ayé lọ, bẹ́ẹ̀ ni ọ̀nà mi ga ju ọ̀nà yín lọ àti èrò mi ju èrò yín lọ.     Gẹ́gẹ́ bí òjò àti sílóò ti wálẹ̀ láti ọ̀run tí kì í sì padà sí ibẹ̀ láì bomirin ilẹ̀ kí ó sì mú kí ó tanná kí ó sì rudi, tó bẹ́ẹ̀ tí yóò fi mú irúgbìn fún afúnrúgbìn àti àkàrà fún ọ̀jẹun,   bẹ́ẹ̀ ni ọ̀rọ̀ mi tí ó jáde láti ẹnu mi wá; kì yóò padà sọ́dọ̀ mi lọ́wọ́ òfo, ṣùgbọ́n yóò ṣe ohun tí mo fẹ́, yóò sì mú ète mi tí mo fi rán an wá sí ìmúṣẹ.   Ẹ̀yin yóò jáde lọ ní ayọ̀ a ó sì daríi yín lọ ní àlàáfíà; òkè ńlá ńlá àti kéékèèkéé yóò bú sí orin níwájúu yín àti gbogbo igi inú un pápá yóò máa pàtẹ́wọ́.   Dípò igi ẹ̀gún ni igi páìnì yóò máa dàgbà, àti dípò ẹ̀wọ̀n, mítílì ni yóò yọ. Èyí yóò wà fún òkìkí  Olúwa , fún àmì ayérayé, tí a kì yóò lè parun.” 